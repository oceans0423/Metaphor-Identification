【把酒问月】 青天有月来几时？我今停杯一问之。人攀明月不可得， 月行却与人相随。皎如飞镜临丹阙，绿烟灭尽清晖发。 但见宵从海上来，宁知晓向云间没。白兔捣药秋复春， 嫦娥孤栖与谁邻？今人不见古时月，今月曾经照古人。 古人今人若流水，共看明月皆如此。唯愿当歌对酒时， 月光长照金樽里。
【春日独酌】 东风扇淑气，水木荣春晖。白日照绿草，落花散且飞。 孤云还空山，众鸟各已归。彼物皆有托，吾生独无依。 对此石上月，长醉歌芳菲。
【代美人愁镜】 明明金鹊镜，了了玉台前。拂拭交冰月，光辉何清圆。 红颜老昨日，白发多去年。铅粉坐相误，照来空凄然。 
【登太白峰】 西上太白峰，夕阳穷登攀。太白与我语，为我开天关。 愿乘泠风去，直出浮云间。举手可近月，前行若无山。 一别武功去，何时复见还？
【对酒】 劝君莫拒杯，春风笑人来。桃李如旧识，倾花向我开。 流莺啼碧树，明月窥金罍。昨日朱颜子，今日白发催。 棘生石虎殿，鹿走姑苏台。自古帝王宅，城阙闭黄埃。 君若不饮酒，昔人安在哉？
【峨眉山月歌，送蜀僧晏入中京】 我在巴东三峡时，西看明月忆峨眉。月出峨眉照沧海， 与人万里长相随。黄鹤楼前月华白，此中忽见峨眉客。 峨眉山月还送君，风吹西到长安陌。长安大道横九天， 峨眉山月照秦川。黄金狮子乘高座，白玉麈尾谈重玄。 我似浮云殢吴越，君逢圣主游丹阙。一振高名满帝都， 归时还弄峨眉月。
【关山月】 明月出天山，苍茫云海间。长风几万里，吹度玉门关。 汉下白登道，胡窥青海湾。由来征战地，不见有人还。 戍客望边色，思归多苦颜。高楼当此夜，叹息未应闲。
【寄弄月溪吴山人】 尝闻庞德公，家住洞湖水。终身栖鹿门，不入襄阳市。 夫君弄明月，灭景清淮里。高踪邈难追，可与古人比。 清扬杳莫睹，白云空望美。待我辞人间，携手访松子。
【寄远八】忆昨东园桃李红碧枝，与君此时初别离。金瓶落井无消息， 令人行叹复坐思。坐思行叹成楚越，春风玉颜畏销歇。 碧窗纷纷下落花，青楼寂寂空明月。两不见，但相思。 空留锦字表心素，至今缄愁不忍窥。
【江夏送张丞】 欲别心不忍，临行情更亲。酒倾无限月，客醉几重春？ 藉草依流水，攀花赠远人。送君从此去，回首泣迷津。
【将进酒】君不见黄河之水天上来，奔流到海不复回！ 君不见高堂明镜悲白发，朝如青丝暮成雪！ 人生得意须尽欢，莫使金樽空对月。天生我材必有用， 千金散尽还复来。烹羊宰牛且为乐，会须一饮三百杯。 岑夫子，丹丘生，将进酒，君莫停。与君歌一曲， 请君为我侧耳听。钟鼓馔玉不足贵，但愿长醉不愿醒。 古来圣贤皆寂寞，惟有饮者留其名。陈王昔时宴平乐， 斗酒十千恣欢谑。主人何为言少钱，径须沽取对君酌。 五花马，千金裘，呼儿将出换美酒，与尔同销万古愁。
【静夜思】 床前明月光，疑是地上霜。举头望明月，低头思故乡。
【九日】 今日云景好，水绿秋山明。携壶酌流霞，搴菊泛寒荣。 地远松石古，风扬弦管清。窥觞照欢颜，独笑还自倾。 落帽醉山月，空歌怀友生。
【渌水曲】 渌水明秋月，南湖采白苹。荷花娇欲语，愁杀荡舟人。
【南流夜郎寄内】 夜郎天外怨离居，明月楼中音信疏。北雁春归看欲尽，南来不得豫章书。
【陪宋中丞武昌夜饮怀古】 清景南楼夜，风流在武昌。庾公爱秋月，乘兴坐胡床。 龙笛吟寒水，天河落晓霜。我心还不浅，怀古醉馀觞。
【秋夕旅怀】 凉风度秋海，吹我乡思飞。连山去无际，流水何时归？ 目极浮云色，心断明月晖。芳草歇柔艳，白露催寒衣。 梦长银汉落，觉罢天星稀。含悲想旧国，泣下谁能挥？
【塞下曲】塞虏乘秋下，天兵出汉家。将军分虎竹，战士卧龙沙。边月随弓影，胡霜拂剑花。玉关殊未入，少妇莫长嗟！
【自遣】 对酒不觉暝，落花盈我衣。醉起步溪月，鸟还人亦稀。
【醉题王汉阳厅】 我似鹧鸪鸟，南迁懒北飞。时寻汉阳令，取醉月中归。